---
title: "Lika löser lika"
keywords:
  - Dipol
  - Dipol-dipol-binding
  - Lika löser lika
  - Lösning
  - Opolära
  - Van der Waals-bindning
  - Vätebindning
---

# Lika löser lika
_Lika löser lika_ är en kemisk princip som innebär att ju likare två molekyler är, desto lättare löser de sig i varandra. Det handlar främst om att ämnena ska vilja skapa samma typ av bindningar: vätebindngar, dipolbindningar, eller van-der-Waals-bindningar.

## Lösningar
För att två ämnen ska lösa sig i varandra krävs det att bindningar skapas mellan ämnena.

### Exempel: Metanol och vatten
Metanol är lättlösligt i vatten. Det beror på att båda ämnena är dipoler. Dessutom kan båda ämnena bilda vätebindningar eftersom de har en OH-grupp. Alltså väte bundna till starkt elektronegativa atomer (i detta fall syre).

### Exempel: Etanol och vatten
Etanol är väldigt likt metanol, bara aningen större. Samma princip gäller för etanol som för metanol.

### Exempel: Ammoniak och vatten
Ammoniak, $\ce{NH_3}$, är också en dipol, därför är den lättlöslig i vatten. Även ammoniak kan bilda vätebindningar eftersom kväve är starkt elektronegativt.

### Exempel: Jämförelse
Metanol, etanol, vatten, och ammoniak liknar varandra i sin struktur. Därför har de också liknande egenskaper och kan därför lösa varandra. Detta gäller alla molekyler som liknar varandra.

### Exempel: Hexan och heptan
Hexan och heptan är enkla kolväten. De är opolära. Det betyder att de inte kan bilda dipol-dipol-bindningar. Eftersom kol inte heller är starkt elektronegativt kan det inte heller bildas vätebindningar. Däremot kan det bildas van der Waals-bindingar. När hexan och heptan löser sig i varandra bildas helt enkelt van der Waals-bindningar mellan dem.

### Exempel: Vatten och hexan
Hexan är svårlösligt i vatten eftersom vatten framförallt binder med väte- och dipol-dipol-bindningar, medan hexan endast kan binda med van der Waals-bindningar. Det gör att de inte kan binda till varandra så lätt. (Vatten kan binda med van der Waals-bindningar, men inte i så hög grad.)